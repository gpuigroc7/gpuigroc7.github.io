---
layout: page
title: T3 Aula inversa
sidebar_link: true
position: 3
---

[Descarregar pdf](https://ubarcelona-my.sharepoint.com/:b:/g/personal/gpuigroc7_alumnes_ub_edu/Eca2W9w3CPtIhqBWVnXhSKsBpQp_Ai_AdmEHgKlcFEpqDQ?email=grane.mireia%40ub.edu&e=wHhEW6)<br/>

## Context de l’activitat
<div style="text-align: justify">
Emmarquem aquesta activitat a una aula de francès de l’ESO en la qual s’està treballant un nou temps verbal: el passé composé. La principal dificultat que tenen els alumnes és que sol ser el primer temps verbal compost que fan en francès i que, a més, pot utilitzar dos verbs auxiliars diferents segons el verb principal i segons l’estructura de l’oració. La prioritat principal és que entenguin que el verb es forma a través dels auxiliars être i avoir en present amb el participi passat. Un cop això està ben entès, es pot passar a veure algunes de les dificultats que poden trobar.
</div>

## La feina a casa
<div style="text-align: justify">
Per a la feina a casa de l’aula inversa, demanarem a l’alumnat que mirin un vídeo en francès on s’explica el passé composé i prenguin notes per portar a classe. A les notes han d’intentar recollir els elements que considerin més importants sobre com conjugar el temps verbal a partir dels continguts del vídeo. Insistirem que no han d’apuntar absolutament tot el que surt en el vídeo, han de seleccionar la informació que ells tenen menys clara o que creuen que és més important saber. La intenció és que d’aquesta manera els alumnes se centrin en entendre bé la nova informació. Si fan correctament l’exercici de selecció d’informació hauran reflexionat una mica sobre els nous continguts i possiblement tindran dubtes sobre alguna de les qüestions.<br/><br/>

Si fos necessari, podríem crear aquest contingut nosaltres mateixos amb OBS, powerpoint/canva, etc.; però, per sort, és un tema prou freqüent en l’ensenyament de francès llengua estrangera i existeix una gran quantitat de material que el tracta. La prioritat és trobar un document audiovisual curt (5 min aproximadament), on es tractin les qüestions més importants per entendre el temps verbal i que a poder ser tingui algun suport visual més enllà de l’explicació oral. Si té subtítols en francès també és un plus. Per sort trobem el material perfecte per a aquesta tasca al canal de Français avec Fred.
</div>

## De casa a l’aula
<div style="text-align: justify">
Un cop feta la feina a casa, a l’aula treballarem de diferents maneres per acabar d’entendre bé els continguts. La primera activitat que plantejo és posar els alumnes per grups de quatre, si pot ser, perquè entre ells posin en comú els apunts que han pres i què han entès del vídeo. D’aquesta manera, és possible que algun alumne amb dubtes acabi de resoldre’ls gràcies a l’explicació d’un company que sí que ho ha fet. Entre tots els membres del grup hauran de preparar una breu explicació de tot el que surt al vídeo i publicar-ho de manera anònima a un padlet.<br/><br/>

Quan tots els grups hagin acabat, mirarem i llegirem cadascun dels resums i entre tots haurem d’escollir quin creiem que s’entén millor o quin ens agrada més. No té perquè ser només un, sinó que podem seleccionar diferents parts de diferents resums per acabar creant una explicació final entre tota la classe. Si sorgeix algun dubte o alguna qüestió que no ha quedat clara, ara es resolen i s’afegeixen al resum. Amb aquesta activitat estem comprovant si els estudiants han acabat d’entendre bé el passé composé i quan els fem elaborar un resum també els fem reflexionar una mica sobre la llengua com a tal intentant crear la millor explicació possible.<br/><br/>

És molt probable que els alguns dels alumnes no hagin vist el vídeo, però tot i així no els tindrem a part dels companys. No podran participar activament en aquesta primer activitat, però, tot i no tenir els coneixements previs, només pel fet d’escoltar, veure què fan els qui sí han vist el vídeo i llegir el resum que preparen, d’aquesta manera podran tenir algunes pinzellades sobre els continguts que es treballaran a la resta de la classe. No obstant això, sí que els posarem un tasca extra al final per compensar la feina que no han fet.<br/><br/>

Un cop s’han posat en comú tots els resums, s’ha arribat a un consens sobre l’explicació que més agrada a la classe i s’han resolt tots els dubtes, per acabar de consolidar els coneixements, fem que els alumnes apuntin l’explicació a la seva llibreta. D’aquesta manera la tindran disponible en el futur si no ho acaben de tenir clar, per estudiar per a un control i també per reforçar el que han après. Apuntar les coses a mà fa que les recordem millor.
</div>

## Sabem utilitzar el passé composé?
<div style="text-align: justify">
Per acabar la sessió, com que tots els alumnes hauran fet els deures i tota la feina a classe (tant de bo!) en comptes de fer-los fer una fitxa escrita amb exercicis, ho farem en forma de quizziz. Aquells que no han fet els deures no tenen tanta sort, perquè ells sí que hauran d’entregar una fitxa escrita amb les mateixes frases que al quizziz que comptarà de cara a la nota final. Per fer aquest qüestionari, hem agafat una altre qüestionari existent i l’hem adaptat a les nostres necessitats, fent-lo més homogeni i traient algunes preguntes més metalingüístiques en anglès.<br/><br/>

Idealment l’activitat es fa de manera individual perquè cada alumne reflexioni i apliqui el que ha après pel seu propi compte, però es pot arribar a fer en grup si observem especials dificultats en entendre el temps verbal o si els estudiants estan cansats. Amb aquesta activitat podrem veure si realment el conjunt de la classe ha entès el passé composé i també podrem aprofitar per repassar els elements més problemàtics que sorgeixen. Si molts alumnes s’equivoquen en una mateixa pregunta podrem fer un repàs i veure conjuntament com s’hauria d’haver resolt. Aquest tercer repàs hauria d’ajudar fins i tot als alumnes més perduts.
</div>

## Què ens aporta tot això?
<div style="text-align: justify">
Aquesta classe, a part de portar la part més feixuga de comprendre i memoritzar els nous continguts a casa (tot i que comptem que a l’aula s’hauran de tornar a repassar per assegurar que el conjunt de la classe està al mateix nivell), també ens permet trencar amb la rutina habitual de l’escola i capgirar una mica la situació. És feina dels alumnes aportar què han entès i com ho farien entre ells, i és el grup classe que ha de validar i consensuar quina és l’opció que més els agrada. És a dir, és l’alumnat qui ha de portar la iniciativa i ha de tenir autonomia per a poder dur a terme la sessió de manera exitosa. Això limita una mica en quins grups podem plantejar l’activitat, només la podrem realitzar amb aquelles classes que es comportin adequadament i on realment hi hagi una intenció de treballar.<br/><br/>

Estructurem la classe de manera que la feina que fan a casa estigui ben introduïda a l’aula (mitjançant una posada en comú) i consensuada per tot el grup, perquè així li vegin un sentit i un valor a haver fet la feina. En aquesta línia, també fem «treballar de més» als alumnes que no han fet els deures (en el fons no és feina de més, és la mateixa feina, però té una repercussió més gran per a l’alumnat).
</div>
