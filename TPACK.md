---
layout: page
title: T2 TPACK
sidebar_link: true
position: 3
---

## Context educatiu

<div style="text-align: justify">
Aquestes dues propostes d’activitat estan emmarcades dins d’una seqüència didàctica de l’optativa de francès de 4t d’ESO. Els alumnes estan a nivell B1 de francès i en tractar-se d’una optativa no hi ha grans diferències de coneixements. Evidentment, hi ha alguns alumnes per sobre i alguns per sota. En aquesta seqüència es treballa el vocabulari del menjar (fruites i verdures, diferents tipus de carn, etc.) i en concret aquestes activitats estan dissenyades per treballar les estructures amb la conjunció «si» amb diferents temps verbals (present, condicional present i condicional passat) per formular hipòtesis o donar consells.\

S’han ideat dues activitats interconnectades, amb una primera que serveixi per preparar la segona. La segona activitat és la realització d’una infografia que reculli beneficis, perills, inconvenients i qüestions a tenir en compte de diferents tipus de dietes d’alimentació. La idea és dividir la classe per grups i assignar-los un tipus de dieta en concret sobre el qual treballar, tot i que existeix la possibilitat de fer-la individualment en casos on sigui necessari. Per tant, la primera activitat ha de ser una tasca preparatòria per a aquesta segona, centrada en cercar i repassar informació per a la realització de la tasca final i que també permeti al professor veure com treballa el grup.\

Aquestes activitats venen precedides per una feina prèvia de treball del vocabulari i competències lingüístiques que l’alumnat haurà d’aplicar a continuació. Sense aquesta feina prèvia és molt difícil que l’alumnat pugui realitzar les activitats satisfactòriament. La idea de fer activitats en grup és ajuntar alumnat amb diferents nivells de llengua perquè entre ells puguin ajudar-se a millorar i siguin capaços de repartir la feina equitativament i de manera ajustada a les capacitats de cada membre.
</div>

## Primera activitat: de quines idees volem parlar?

<div style="text-align: justify">
Per poder preparar bé l’activitat final els alumnes han de poder preparar-la correctament. Com que es tracta de l’elaboració d’una infografia, abans de començar cal saber què hi posarem. En aquest sentit, el docent els ha d’oferir les eines per poder fer aquesta cerca i els ha de guiar perquè trobin la informació que necessiten. Evidentment, tota la cerca s’ha de realitzar en francès, la llengua de treball.\

Aquesta activitat comença amb un repàs sobre com fer cerques a internet, especialment al cercador Google. Principalment, repassar l’ús de símbols com les cometes «“ ”» per cercar paraules concretes i el símbol menys «-» per excloure paraules de la cerca; i la limitació de resultats per llengua que ofereix la cerca avançada de Google. A més, també veure els diferents tipus de pàgines web que existeixen i el grau de fiabilitat que tenen, per saber seleccionar correctament d’on traiem la informació. Es podria plantejar explicar com utilitzar la IA per recercar informació i quins avantatges i inconvenients té, però és més prioritària la primera part. La tasca del docent en aquesta activitat està més centrada en guiar i proporcionar les eines necessàries per poder dur a terme l’activitat sense haver de donar les fonts d’informació directament. Sí que ha d’estar disponible per a qualsevol dubte que sorgeixi.\

Buscar informació no té cap utilitat si no la recollim en aquest lloc, per això, per a aquesta tasca l’alumnat haurà de realitzar un mapa conceptual de tot allò que trobin interessant, l’eina proposada és popplet per la seva facilitat d’accés (navegador i gratuïta), tot i que demana registrar-se (per sort l’alumnat té adreça electrònica de l’institut). També existeix la possibilitat de fer-ho amb altres eines similars com CmapTools i, fins i tot, si a algun alumne no li agrada treballar amb mapes conceptuals es pot proposar Notion o Google sites, que no són per mapes conceptuals, però permet recollir informació i presentar-la de manera ordenada.\

Pel que fa a competències lingüístiques aquesta activitat està centrada principalment en treballar la recerca, selecció i contrast d’informació (CE6 del currículum de llengua estrangera de l’ESO); i la comprensió, interpretació i anàlisi de textos escrits i multimodals (CE4). Hi ha una petita part de producció escrita, però es tracta més d’extracció d’informació que no elaboració de text nou. Quant a les competències digitals la competència que més es treballa és la primera (fer cerques avançades), la segona (gestionar i utilitzar l’entorn digital per construir nou coneixement) i la cinquena (desenvolupar solucions tecnològiques creatives).
</div>

## Segona activitat: beneficis, perills i detalls de les dietes

<div style="text-align: justify">
Un cop els alumnes tenen la informació que necessiten sobre el tipus de dieta que han recercat i l’han ordenat, els toca reinterpretar-la en forma d’infografia per presentar-la als seus companys. El docent hauria d’haver donat una retroacció respecte a la primera activitat sobre el qual els alumnes haurien de millorar i elaborar aquesta segona activitat.\

La infografia ha d’estar titulada amb una frase sobre allò que ells considerin més important utilitzant l’estructura «si» + present/condicional present/condicional passat (per exemple, si vous mengez végétarien, vous aurez…). A més, també han de donar altres detalls sobre com és la dieta, quins beneficis aporta per la salut, quins inconvenients pot tenir, etc., de manera visual i fàcil d’entendre.\

Aquesta activitat la poden realitzar amb qualsevol eina que permeti crear un suport visual: Canva, Google slides, GIMP, Photoshop, Piktochart, etc. A més, també hauran de sortir davant de tota la classe a explicar-la breument i resoldre algun dubte. D’aquesta manera treballem les competències digitals cinc, principalment, dos i tres, perquè utilitzem la tecnologia de manera creativa com a mitjà per construir nous coneixements. A més, com que es tracta d’una tasca en grup els alumnes han de col·laborar entre ells.
</div>

## Conclusions

<div style="text-align: justify">
Aquestes dues activitats ens permeten treballar aspectes de l’educació i de l’ús de les llengües que mitjançant la tecnologia guanyen força i rellevància. Crear uns continguts des de zero, a partir d’una recerca ben feta i que l’alumne gaudeixi fent-ho és l’objectiu que volem assolir. Les diferents eines que oferim utilitzar l’alumnat (tot i que sempre deixem cert marge per a alumnes que prefereixin utilitzar una altra eina) permet d’aplicar els tres eixos principals del TPACK. És a través de la tecnologia que els alumnes cerquen, descobreixen i apliquen nous continguts de llengua francesa. A més aquests continguts no estan només centrats en les competències lingüístiques, sinó que també inclouen altres aspectes i dimensions curriculars com és la vida saludable i l’educació sobre l’alimentació.\

Sense la tecnologia, aquesta activitat seria més difícil de realitzar (l’accés a la informació a través d’internet és molt més ràpida) o demanaria uns altres tipus d’habilitats que gràcies a ella són molt més accessibles i senzilles d’aplicar (la senzillesa de crear suports visuals amb Canva respecte a fer-ho a mà). Crec que gràcies a la tecnologia aquestes activitats són més accessibles i més reals, avui dia utilitzem la tecnologia cada moment de cada dia i ensenyar a utilitzar-la de manera òptima i adequada és essencial pel futur de l’alumnat.\

També creiem que les dues activitats estan construïdes com una pujada en la dificultat de les habilitats dins de la Taxonomia de Bloom. La primera activitat està més centrada en entendre, connectar i reconèixer una informació, mentre que la segona està ja més enfocada en avaluar, crear i compartir aquesta informació de manera ordenada i fàcil d’entendre.\

Queda per veure si l’aplicació real d’aquestes activitats serà satisfactòria, si els alumnes es veuen motivats a realitzar-les i com se solucionen els problemes que segur que apareixen. Segurament després del Pràcticum 2 hi haurà coses que canviarem o plantejarem de manera diferent si mai les repetim, però només el temps ho dirà.
</div>
\

[Descarregar pdf](https://ubarcelona-my.sharepoint.com/:b:/g/personal/gpuigroc7_alumnes_ub_edu/Eca2W9w3CPtIhqBWVnXhSKsBpQp_Ai_AdmEHgKlcFEpqDQ?email=grane.mireia%40ub.edu&e=wHhEW6)